---
title: "Jak držet krok?"
description: "Na čí obsah se obrátit, když nemám hodiny na výzkum novot?"
date: "2023-04-12"
image: "/assets/sntx.png"
ready: true
---

Říkat, že svět webového vývoje je velmi dynamický, je asi zbytečné. V málokterém odvětví se trendy mění tak rychle, jako tady. Webpack je vytlačován Vitem, Gatsby Astrem, po Nodu se sápalo Deno, které se snaží předběhnout Bun, ve stylování se šlo z CSS přes CSS-in-JS do Tailwindu a zase zpátky a tak dále. Stránka [Days Since Last JavaScript Framework](https://dayssincelastjavascriptframework.com/) asi mluví za vše.

Držet krok by ale znamenalo trávit víc času na Redditu, Twitteru a Hacker News než před Vimem nebo VSCodem. Zároveň ale není dobrý nápad celý svět ignorovat a spoléhat se na prapodivné clickbaitery na YouTubu nebo na hyperaktivní juniory na LinkedInu, co vám doporučují přepsat celý váš web ve frameworku, který ještě ani nevyšel. Rozhodl jsem se tedy dát dohromady menší seznam zdrojů, na které se nebojím odkazovat.

## Syntax.fm

Podcast [Syntax.fm](https://syntax.fm/), prezentovaný relativně známými tvůrci výukovým materiálů Wesem Bosem a Scottem Tolinskim, je jeden z nejlépe hodnocených podcastů o webových technologiích vůbec. Vychází 3x týdně ve formátu dvou hodinových epizod a jedné čtvrthodinové. Kratší, zvaná "Hasty Treat", se zaměřuje na rychlé shrnutí nejaktuálnějších oznámení a dvě delší, "Tasty Treat" a "Supper Club", na rozhovory s experty z průmyslu a na detailní rozebírání témat jako je přístupnost nebo Rust. Není nutně nejpřístupnější pro úplné začátečníky, ale i tak bych ho doporučil opravdu všem.

## Qcast

Další podcast, tentokrát z dílny pražské firmy [Qest](https://qest.cz/) sice nevychází tak často jako Syntax, většinu času se nová hodinová epizoda objevuje jednou do měsíce, ale svou vzácnost vykupuje pestrostí témat, jako jsou nové technologie, leadership, junioři nebo rozbory firemních projeků. "Vedoucí" podcastu, CTO Questu Radim Štěpánik, si do každé epizody zve zajímavé hosty, kteří tématům doopravdy rozumí a podcast je upřímně radost poslouchat.

## Fireship

YouTube kanál [Fireship](https://www.youtube.com/c/fireship) se dozajista proslavil jeho sérií "X in 100 seconds", kde vysvětluje věci jako jsou jazyky nebo frameworky v co nejkratším čase. Samozřejmě nejde o žádné hluboké rozbory, ale pokud nevíte, po jakém novém jazyku se podívat, 100 sekund na navnadění dozajista stačí. Kanál ale neprobírá pouze nové stacky, ale také nové verze zaběhlých technologií, změny v CSS nebo JS, nová oznámení z konferencí a témata jako jsou propuštění či kryptoměny. Přiznávám, že videa mají občas poněkud clickbaitové názvy, ale díky kvalitě videií bych se to nebál přehlédnout.

## Kevin Powell

Další Youtube kanál, tentokrát ale prakticky dokonalý opak Fireshipu. [Kevin Powell](https://www.youtube.com/@KevinPowell) prezentuje dlouhá videa zaměřená čistě na CSS, čímž se více méně odlišuje od naprosté většinu tvůrců, pro které je CSS něco extra, co se z videí vystřihává. Dle mého neexistuje lepší způsob jak držet krok se změnami ve stylování, které je někde celkem těžké zpozorovat. Zajímá vás zanořování, paralax, pseudoselektory nebo jak se z <code>height: 0</code> dostat plynule na <code>height: auto</code>? Kanál Kevina Powella, "Krále CSS", je místo, které byste neměli přehlížet.

## Josh W. Comeau

Blog [Joshe W. Comeaua](https://www.joshwcomeau.com/) je jeden z nejpřínosnějších a nejpříjemnějších tech blogů, co jsem kdy četl. Je nejen vizuálně solidní, ale články na něm se týkají všeho od React Server Komponent po různé CSS triky. Pokud jste někdy hledali detaily ohledně CSS animací, je dost možné, že jste jeho blog navšívili. Josh je profesí autor výukových materiálů, podobně jako Web Bos, a na jeho příspěvcích je to znát. To ale neznamená, že se jedná o opakování jednoho a toho samého neustále dokola, jak bývá bohužel zvykem. Například jeho článek o [RSC](https://www.joshwcomeau.com/react/server-components/) je dost možná to nejlépe provedené vysvětlení jejich vlastností, plusů a mínusů.

### A co X?

Rozhodně jsem nevyjmenoval všechny skvělé lidi, od kterých se učím a stejně tak tento seznam ani neberte jako nějaký žebříček, zkrátka jsem se rozhodl vypsat ty, které jsem v poslední době využíval nejvíce. Máte vy nějaké oblíbené tvůrce, které jsem neprávem nezmínil? Napiště mi třeba na můj [LinkedIn](https://www.linkedin.com/in/josef-h%C5%99ebec-4b10b7255/)!
